{"englishTitle": "Joseph of Arimathie:: OTHERWISE CALLEDThe Romance of the Seint Graal, or Holy Grail:AN ALLITERATIVE POEM WRITTEN ABOUT A.D. 1350, AND NOW FIRST PRINTED FROM THE UNIQUE COPY IN THE VERNON MS. AT OXFORD.\nWITH AN APPENDIX, CONTAINING \"THE LYFE OF JOSEPH OF ARMATHY,\" REPRINTED FROM THE BLACK-LETTER COPY OF WYNKYN DE WORDE;\"DE SANCTO JOSEPH AB ARIMATHIA,\" FIRST PRINTED BY PYNSON A.D. 1516;AND \"THE LYFE OF JOSEPH OF ARMATHIA,\" FIRST PRINTED BY PYNSON A.D. 1520.", "text": {"0": "[Joseph of Aramathie.] . . . . sire,\" he seis \u00b7 \"and sonenday is nouwe.\" \u00b6 \u00feenne alle lauhwhen an hei&yogh; \u00b7 \u00feat herden his wordes, \"Hit is two and fourti winter,\" \u00feei sei&yogh;en \u00b7 \"trewely forso\u00fee, Si\u00feen \u00feou sou&yogh;test \u00feis put \u00b7 and to prison eodest!\" \"Now I \u00feonke my lord,\" seide Ioseph \u00b7 \"\u00feat lente me of his grace; me \u00feinke\u00fe but \u00fereo ni&yogh;t \u00b7 al \u00feis ilke \u00ferowe.\" \u00b6 \u00feenne Ioseph askes fontston \u00b7 & is I-folwed blyue; \u00feei folewen him and his wyf \u00b7 & with him ful monye. \u00b6 Si\u00feen com vaspasians \u00b7 and was furst sped, In \u00fee nome of \u00fee fader \u00b7 Ioseph him folewede, And hedde I-turned to \u00fee fey\u00fe \u00b7 fifti with him-seluen. \u00b6 Si\u00feen he fette his fader with a ferde \u00b7 and a-&yogh;eyn fondet, \u00feer \u00feei bosked hem out \u00b7 \u00feat hudden hem in huirenes, Made hem to huppe \u00b7 half an hundret foote, forte seche bo\u00feem \u00b7 \u00feer \u00feei non sei&yogh;en. \u00b6 \u00feus \u00feei ladden \u00fee lyf \u00b7 and lengede longe, \u00feat luyte liked his leyk \u00b7 \u00feer as he lengede. \u00b6 Feole flowen for fert \u00b7 out of heore cu\u00fe\u00fehe in-to Augrippus lond \u00b7 was heroudes eir, \u00feere monye lenginde weore \u00b7 for-let of heore oune. \u00deEn com a vois to Ioseph \u00b7 and seide him \u00feise wordes, Biddes him and his wyf \u00b7 and his sone eke, And alle \u00feat \u00feey mou&yogh;ten gete \u00b7 and to god tornen, \u00b6 Gon out of Ierusalem \u00b7 & prechen hise wordes, And neuer more come a-&yogh;eyn \u00b7 whon \u00feei weore enes \u00feenne. \u00b6 In \u00fee morwe he was sone boun \u00b7 don as he biddes; Ioseph and his cumpanye \u00b7 keueren on swi\u00fee. \u00b6 Ioseph ferde bi-foren \u00b7 and \u00fee flote folewede; in-to \u00fee lond of betanye \u00b7 \u00feis buirnes nou wenden. \u00b6 \u00feei carke for here herbarwe \u00b7 summe be-hynde; whon Ioseph herde \u00feer-of \u00b7 he bad hem not demay&yogh;en: \"He \u00feat ledes vs \u00feis wei \u00b7 vre herborwe schal wisse.\" \u00feei founden hit newely \u00b7 so wel weore \u00feei neuere. \u00b6 A-morwe \u00feei weore di&yogh;t \u00b7 and don hem to &yogh;onge, And come to a Forest \u00b7 with floures ful feire, \u00feat was called Argos \u00b7 \u00feat \u00fee kyng ou&yogh;te, in \u00fee lond of damas \u00b7 \u00fee cuntre was dere. \u00deEnne spekes a vois to Ioseph \u00b7 was Ihesu crist him|selue, \"Iosep[h], marke on \u00fee treo \u00b7 and make a luytel whucche, Forte do in \u00feat ilke blod \u00b7 \u00feou berest a-boute; \u00b6 whon \u00fee lust speke with me \u00b7 lift \u00fee lide sone, \u00feou schalt fynde me redi \u00b7 ri&yogh;t bi \u00fei syde, And, bote \u00feou and \u00fei sone \u00b7 me no mon touche. And Iosep[h], walk in \u00fee world \u00b7 & preche myne wordes to \u00fee proudest men \u00b7 A parti schul \u00feei here. \u00b6 \u00feau&yogh; \u00feei \u00fee of manas \u00b7 melen, and \u00fee \u00fereten, beo \u00feou no \u00feing a-dred \u00b7 for non schal \u00fee derue.\" \u00b6 \"lord, I was neuer clerk \u00b7 what and I ne cunne?\" \"Louse \u00fei lippes a-twynne \u00b7 & let \u00fee gost worche; Speche, grace, & vois \u00b7 schul springe of \u00fei tonge, & alle turne to \u00fei mou\u00fe \u00b7 holliche atenes.\" \u00b6 \u00feenne he wawes his fot \u00b7 \u00fee blod he with him fonges, and in \u00fee nome of \u00fee fader \u00b7 for\u00feward he weendes. \u00deei ferden to A Cite \u00b7 faste bi-syde, \u00feat was called sarras \u00b7 \u00feer sarsyns sprongen, Erest \u00feorw Abrahames wyf \u00b7 \u00feat wonede \u00feer-inne. Ioseph tei&yogh; to non hous \u00b7 bote euene to \u00fee temple: He sei&yogh; \u00fee kyng \u00feer he sat \u00b7 and wuste \u00feat he was wra\u00fe\u00feed, & hopede he scholde him \u00b7 touward God turne; For he and \u00feo of Egipte \u00b7 han werret to-gedere, And \u00feei discounfitede him han \u00b7 and sca\u00feet ful ofte. \u00b6 \u00fee kyng and his Baronage \u00b7 a counseil bi-gonnen; he wolde haue red of his folk \u00b7 and fare to hem &yogh;itte; & \u00feei forsaken hit han \u00b7 & he vnsauht sittes. \"SIre,\" seis Iosep[h] \u00b7 \"or semblaunt is feble, In gret Anguisse &yogh;e ben \u00b7 \u00feat nis not God grei\u00fee; wolde &yogh;e herkene to me \u00b7 icholde ow bi-heete, He \u00feat is mi foundeor \u00b7 may hit folfulle, \u00feat was ded on \u00fee cros \u00b7 & bou&yogh;te us so deore; I am not wor\u00fei to seyn \u00b7 moni of his werkes.\" \u00b6 \"\u00feou schewest A symple skil,\" qua\u00fe \u00fee kyng \u00b7 \"of|scutered \u00feou semest to speke of A ded mon \u00b7 what may he don \u00feer-ate?\" \u00b6 \"I schal sei ou,\" quod Ioseph \u00b7 \"& &yogh;e wol vndurstonde.\" \"tel on,\" seis \u00fee kyng \u00b7 \"\u00fei tale wol I here.\" \"\u00deAt tyme \u00feat Augustus Cesar \u00b7 was Emperour of Rome, \u00feis reson bi-gon \u00b7 \u00feat I schal now rikenen, \u00b6 whon god sende an Angel \u00b7 in-to Galile, to A Cite, bi nome \u00b7 Nazareth I-called, to A Maiden ful meke \u00b7 \u00feat Marie was hoten, And seide, 'Blessed beo \u00feou flour \u00b7 feirest of alle! \u00fee holigost with-Inne \u00fee \u00b7 schal lenden and lihte; \u00feou schalt beren a Child \u00b7 schal Ihesu bi hoten.' he chaungede cher & seide \u00b7 'hou scholde I gon with childe with-oute felauschupe of mon?' \u00b7 he bad hire not demayen; \u00b6 '\u00feou schalt be mayden for him \u00b7 bi-foren, and after. Holliche with-outen wem \u00b7 wite \u00feou forso\u00fee.' And heo grauntede \u00feenne \u00b7 to ben at his grace; And sone aftur \u00feat gretnede \u00b7 \u00feat grei\u00feli Mayde. Whon he wolde ben I-boren \u00b7 at a Blisful tyme, he dude Miracles feole \u00b7 \u00feat mony men sei&yogh;en; \u00fere kynges of \u00fee Est \u00b7 \u00feroly \u00feei comen, And vche put him in hond \u00b7 [a] present ful riche. \u00b6 Soone Heroudes \u00fee kyng \u00b7 herde of his bur\u00fee; He lette sle for his sake \u00b7 selli mony children; Foure \u00feousend and seue score \u00b7 was \u00fee summe holden, \u00feat weore I-slawe for his sake \u00b7 for certeyn hit telles; Bote \u00feorw&yogh; \u00fee grace of him-self \u00b7 gete him heo ne mi&yogh;t. His Mooder ay with him fleih \u00b7 for\u00fe in-to Egipte. \u00b6 Whon he com in-to \u00fee lond \u00b7 leeue \u00feou forso\u00fee, feole temples \u00feer-inne \u00b7 tulten to \u00fee eor\u00fee, for heore false ymages \u00b7 \u00feat \u00feei on leeueden. Do a-wei \u00fei Maumetes \u00b7 \u00feei han trayed \u00fee ofte; Let breken hem a-two \u00b7 and bren hem al to pouder, Schaltou neuer gete grace \u00b7 \u00feorw&yogh; none suche goddes.\" \u00b6 \u00feenne seis \u00fee kyng \u00b7 \"my wit mai not leeue, \u00feat \u00feou ne melest wonderli \u00b7 & most a-&yogh;eyn kuynde. Hou scholde a child come for\u00fe \u00b7 with-oute flescly dedes Bi-twene wommon and Mon? \u00b7 my wit may not leeue.\" \"SIre,\" seide Ioseph \u00b7 \"\u00feou hi&yogh;test me to heere, And I schal preue \u00fee tale \u00b7 \u00feat I fore telle. \u00b6 whon god sat in his blisse \u00b7 bosked in heuene, He sei&yogh; \u00fee peple \u00feorw peine \u00b7 passen in-to helle. also wel \u00fee holyeste \u00b7 heold \u00feider euene as \u00fee moste fooles; \u00b7 and \u00fee fader \u00feou&yogh;te \u00feat hit seemede nou&yogh;t \u00b7 and wolde his sone sende forte bringe hem out \u00feer-of \u00b7 and \u00feerfore he lihte\"\u2014 \"What, mon?\" qua\u00fe \u00fee kyng \u00b7 \"\u00feou castest \u00fei|seluen. Toldest \u00feou not now bi-foren \u00b7 he nedde neuer fader, but elles, with-oute mon \u00b7 I-bore of a Mayden? And \u00feou seist now he has on \u00b7 hou may \u00feis sitte same?\" \u00b6 \"He was Fader,\" quod Ioseph \u00b7 \"and for his sake called, \u00feat was gostliche his halt \u00b7 ar he weore mon formed; And of two persones \u00b7 sprong out \u00fee \u00feridde; \u00feat was \u00fee holigost \u00b7 as I be-foren seide. His godhede lees he nou&yogh;t \u00b7 \u00feei&yogh; he come lowe, \u00feat he nas god ay for\u00fe \u00b7 in his grete streng\u00fee. \u00b6 I sei \u00fee Fader was God \u00b7 ar out was bi-gonnen, Made alle \u00feing of nou&yogh;t \u00b7 \u00feorw miht of him one, Dude \u00fee prophetes to seye \u00b7 \u00feat hem-self nuste, Bote as hit com heom to mou\u00fe \u00b7 and meleden \u00fee wordes. \u00fee kuynde of \u00fee Moder \u00b7 \u00feat he on eor\u00fee tok, \u00feat di&yogh;ede a-wei \u00b7 for he hit most dredde. Bote \u00fee kuynde of his Fader \u00b7 \u00feat was \u00fee furste kuynde, Holliche euere he heold \u00b7 for \u00feat di&yogh;ede neuere. Bote he was gostliche of Fader \u00b7 and fleschliche of Moder, So \u00feat he com twies for\u00fe \u00b7 and bi two kuyndes.\" \u00deEnne seis \u00fee kyng \u00b7 \"\u00fee lengore I here, \u00fee lesse reson I seo \u00b7 in \u00feat \u00feat \u00feou rikenest. \u00b6 \u00feou toldest furst of his Fader \u00b7 and of his furste kuynde, And \u00fereo persones \u00b7 and alle \u00feei ben goddes.\" \u00b6 \"&YOGH;e, sire, bote I pertly vndo \u00b7 \u00feat I haue \u00fee profred, I am wor\u00fei muche blame \u00b7 what mai I sei&yogh;e more? \u00b6 \u00fee sone, I tolde bi-fore \u00b7 fongede vr kuynde, tok flesch and blod \u00b7 in a feir mayden; his Godhede luttulde not \u00b7 \u00feei&yogh; he lowe lihte, \u00feat he nas euere of o mi&yogh;t \u00b7 mensked he wor\u00fee!\" \u00b6 \u00fee kyng fette for\u00fe \u00b7 feole of his clerkes, to spute with Ioseph \u00b7 \u00feat spedes hem luite. Ioseph tok \u00fee holy writ \u00b7 and tei for his teeme, and destruyede heore tale \u00b7 with-inne \u00fereo wordes. \u00b6 \u00fee ky[n]g bi-heold on his face \u00b7 and on his limes lowore, Say&yogh; he was barefot \u00b7 and bar him in herte, He MS. \"He he hedde.\" hedde I-ben of hei&yogh; blod \u00b7 hedde he ben I-bosket, And a ferli feir mon \u00b7 and witerli him rewes. \u00b6 \"what hettestou,\" seis \u00fee kyng \u00b7 to Iosep[h] \u00feenne. \"Ioseph of Aramathie \u00b7 is mi nome called.\" \"I schal sei \u00fee, Ioseph \u00b7 as my wit \u00feinkes, \u00feow semest not ful good clerk \u00b7 to kenne suche wordes; \u00fee tale is hei&yogh; in him-self \u00b7 \u00feat \u00feou of tellest, Hit is ful \u00feester to me \u00b7 & moni a mon eke. \u00b6 I schal seie \u00fee, Ioseph \u00b7 I haue to done swi\u00fee; I may not wel lenge now \u00b7 to-morwe meet me heere; \u00feow schalt haue liueraunce of In \u00b7 and al \u00feat \u00fee neodes; whon vre leyser is more \u00b7 vre lustnynge is bettre.\" \u00b6 \"I haue felauschupe wi\u00fe-outen,\" seis Ioseph \u00b7 \"wel a|boute fifti, Bo\u00fee wymmen and men \u00b7 \u00feat mote wi\u00fe me Inne.\" \u00b6 \u00fee kyng lette fette hem for\u00fe \u00b7 bi-foren him to seo, what leodes \u00feei beon \u00b7 and where \u00feei weore boren;\u2014 \"I trouwe \u00feat beo \u00fei sone\" \u00b7 bi Iosaphe he seide. \u00b6 \"&YOGH;e, sire, so he is \u00b7 for so\u00fee as I \u00fee telle.\" \"Con he out of clergye?\" \u00b7 seis \u00fee kyng \u00feenne. \"leeue me forso\u00fee, sire \u00b7 \u00feer liues no bettre.\" \u00b6 \u00fee kyng lette lede hem \u00b7 in-to toun lowe, to a feir old court \u00b7 and Innes hem \u00feere. Now we leuen Ioseph \u00b7 and of \u00fee kyng carpen; As he lai at niht \u00b7 keuered in bedde, In \u00fereo \u00feou&yogh;tes he was \u00b7 and \u00feat weore \u00feis ilke: \u00b6 On for his grete folk \u00b7 \u00feat him wi\u00fe-saken hedde; \u00b6 A-no\u00feur for Iosep[h]s tale \u00b7 \u00feat wolde fayn he tornede; \u00b6 \u00fee \u00feridde, How God scholde wi\u00fe-outen wem \u00b7 wonen in a Mayden. \u00b6 \u00deenne he seih in his chaumbre-flor \u00b7 \u00fereo May we read \"\u00fereo treos ,\" inserting treos on the strength of 1. 191? The passage seems partly corrupt. souht vp at enes. \u00fee braunches on hei&yogh; weoren \u00b7 alle of o leng\u00fee; Bote \u00fee bark of \u00feat on \u00b7 semede dimmore \u00feen ou\u00feer of \u00fee o\u00feer two \u00b7 trouwe \u00feou forso\u00fee; \u00b6 \u00feat signede Ihesu crist \u00b7 for sake MS. \"forsake.\" of vre kuynde, was nout out-wi\u00fe so cler \u00b7 bote wi\u00fe-inne he was clene. \u00b6 He calles on his chaumberleyn \u00b7 to kennen vncou\u00fees, And he rises a-non \u00b7 and for ferd falles. And he feres So in MS. Perhaps we should read \"beres.\" See the Glossarial Index. him vp \u00b7 and bad him not ben ferd; \"\u00feer schal falle non euel \u00b7 of \u00feat is here formed.\" \u00b6 \u00feei lihten two torches \u00b7 and to \u00feis treos wenten; \u00feei weore semeli bi-neo\u00fee \u00b7 \u00feei mihte not seo \u00fee hei&yogh;\u00fee, sprongen wi\u00fe gret sped \u00b7 of a good spice. On vche braunche was a word \u00b7 of \u00fereo maner enkes; Gold and Seluer he seis \u00b7 and Asur forso\u00fee. \u00b6 \" '\u00feis make\u00fe,' \" quod \u00fee wiht \u00b7 \"\u00fee marke of gold;\" \u00b6 \"And '\u00feis saues,' \" qua\u00fe \u00feat wiht \u00b7 \"\u00fee seyne of seluer; And '\u00feis clanses' \u00b7 as \u00fee Asur kennes.\" \u00b6 \u00fee kyng nuste wel forte seye \u00b7 bi wit \u00feat he hedde, whe\u00feer \u00feat he se&yogh;e \u00b7 was on forte sigge, o\u00feer two, or \u00fereo \u00b7 or what he mi&yogh;te telle. \u00b6 \u00fee kyng was a-bascht \u00b7 and to his bed buskes; and his Chaumberleyn so a-ferd \u00b7 \u00feat neih he felde I|swowen. \u00b6 \u00feenne he sei&yogh; a newe chaumbre-wouh \u00b7 wrou&yogh;t al of bordes, a dore honginge \u00feer-on \u00b7 haspet ful faste, A child cominge \u00feorw \u00b7 his come was nout seene, Si\u00feen lenges a while \u00b7 and a-&yogh;ein lendes, wi\u00fe-outen faute o\u00feer faus \u00b7 as \u00feei fore seiden. \u00b6 \u00feenne spekes a vois \u00b7 and on hei&yogh; sigges, \"king, haue \u00feou no ferli \u00b7 of \u00feat is heere formed, for so god with-outen wem \u00b7 wende in a Mayden.\" Now we leuen \u00fee kyng \u00b7 and of Ioseph carpen; \"A! lord!\" qua\u00fe Ioseph \u00b7 \"how may \u00feis limpe Of \u00feis king Eualak \u00b7 \u00feat con not vnderstonde? Bote &yogh;if I turne him bi \u00feis poynt \u00b7 ar he henne passe, beos he neuermore I-tornd \u00b7 treweli I trouwe. Nou I be-seche \u00fee, Ihesu \u00b7 as \u00feou art ful of Ioye, \u00feat speke to hem of Israel \u00b7 \u00feorw Moyses speche, And bad \u00feei schulde leeuen \u00b7 for no-skunus \u00feinge, In non o\u00feur straunge god \u00b7 bote studefast \u00fee holde: And wustest daniel in \u00fee put \u00b7 \u00feat he was inne I-worpe Among \u00fee leones feole \u00b7 \u00feat he no sca\u00fee lau&yogh;te: And for-&yogh;af \u00fee Maudeleyn \u00b7 mekelyche hire sunnes: And si\u00feen seidest to me \u00b7 mi preyere scholde sitte; \u00feou hei&yogh;test holichurche \u00b7 to haunsen hire streng\u00fee, to hi&yogh;en \u00fei godhed \u00b7 hit helpes nout elles; Nou, gloriouse kyng \u00b7 graunte me mi boone.\" \u00deenne spekes a vois \u00b7 and on hei&yogh; sigges, \"Ioseph, haue \u00feou no care \u00b7 \u00fee kyng schal sone torne: Go \u00feou most to \u00fei wyf \u00b7 gete \u00feou most nede A child, Galaad schal be hoten \u00b7 \u00feat goodnesse schal reise \u00fee Auenturus of Brutayne \u00b7 to haunsen and to holden.\" And he dos as he bad \u00b7 and to his bed buskes. \u00b6 In \u00fee morwe he was vppe \u00b7 and roises \u00feis o\u00feure. \u00feenne hit \u00feester bi-gon \u00b7 and \u00feonderde swi\u00fee, \u00feat \u00fee graue quakede \u00b7 and \u00feei a-grisen alle. \u00b6 He bi-\u00feenkes him \u00feo \u00b7 and to his whucche weendes, And feole preiers he made \u00b7 \u00feat Ihesu crist herde, And spekes to hem \u00b7 wi\u00fe loueliche wordes. \u00b6 \"I-blesset be &yogh;e to day \u00b7 alle myne leoue children\"\u2014 And he tolde hem of his crucifiing \u00b7 hou he [\u00fee] cros sou&yogh;te, And of heore fadres bi-fore \u00b7 \u00feat he fond vn-kuynde\u2014 \"Er \u00feei speeken to me feire \u00b7 and faynede me wi\u00fe wordes, Bote \u00feei hateden me \u00b7 and hedden de-deyn. Bote beo &yogh;e stable in oure fei \u00b7 and folewe\u00fe vre werkes, for &yogh;e han more of \u00fee lawe \u00b7 \u00feen prophetes hedden. \u00b6 \u00deei nedden bote \u00fee holygost \u00b7 and so &yogh;e han eke, and si\u00feen bodiliche me \u00b7 to ben at or wille. \u00b6 I nul not fastenen on \u00fee sone \u00b7 \u00fee Fadres gultus, I for-&yogh;iue ow clene \u00b7 \u00fee harm \u00feat I hedde. And cum \u00feou hider, Iosaphe \u00b7 for \u00feou art Iugget clene, And art digne \u00feer-to \u00b7 \u00feat dos me to lyke; Ichul bi-take \u00fee to-day \u00b7 in a good tyme on \u00fee hi&yogh;este \u00feing \u00b7 holden on eor\u00fee, non o\u00feer of me \u00b7 hit murili to habben, but elles vche mon of \u00fee \u00b7 \u00feat takes hit aftur.\" He bad him lifte vp \u00b7 and \u00fee lide warpes:\u2014 \u00deenne he seos Ihesu crist \u00b7 in a sad Roode, and his fyue Angeles \u00b7 \u00feat for\u00fe wi\u00fe him stoden, As red as \u00fee fuir \u00b7 and he hem bi-holdes. \u00b6 \u00feat on beres in his hond \u00b7 a cros of queynte hewe; \u00b6 \u00feat o\u00feer beres in his hond \u00b7 \u00fereo blodi nayles; \u00b6 \u00fee \u00feridde \u00fee Coroune \u00b7 \u00feat his hed keuerde; \u00b6 \u00fee Feor\u00fee, \u00fee launce \u00b7 \u00feat lemede him wi\u00fe-Inne; \u00b6 And \u00fee Fyf\u00fee a blodi clo\u00fe \u00b7 \u00feat he was inne i-braced, whon he lay after slauht \u00b7 in \u00fee sepulcre. \u00b6 \u00feenne he falles for fere \u00b7 for\u00fe wi\u00fe \u00fee w&yogh;ucche; Eft he bad him rise vp \u00b7 he ros wi\u00fe \u00fee bone. \u00b6 \u00feenne he sauh Ihesu crist \u00b7 I-strau&yogh;t vppon \u00fee Roode, whuche \u00fee Angel by-fore \u00b7 hedde in his hond; And \u00fee \u00fereo nayles \u00b7 \u00feat \u00fee o\u00feur bi-foren hedde, In his honden and his feet \u00b7 alle \u00feei weore faste; \u00b6 Si\u00feen stiken wi\u00fe \u00fee spere \u00b7 blod and watur louses; Bi-holdes touward hise feet \u00b7 say fro hem renne; eornen al of red blod \u00b7 romynge a-boute; Al priueliche his peyne \u00b7 a-pertliche he sauh. \"WHi lengest \u00feou,\" quod Iosep[h] \u00b7 to his sone, \"so longe? And so stille liggest \u00b7 lokynde in \u00fee whucche?\" \"A! Fader, touche me not \u00b7 in \u00feis ilke tyme, For muche gostliche grace \u00b7 me is here I-graunted.\" \u00b6 \u00feenne \u00feei loken in atte w&yogh;ucche \u00b7 loueliche bo\u00fee, \u00b6 \u00feenne \u00feei se&yogh;en Ihesu crist \u00b7 in \u00feat ilke foorme, \u00feat heo se&yogh;en him sodeynliche \u00b7 whon heo furst comen aftur \u00fee slau&yogh;t to him \u00b7 to \u00fee sepulcre. \u00b6 \u00feenne comen two Angeles \u00b7 wi\u00fe twayles white, And ei\u00feer bar in his hond \u00b7 a basyn of seluer; O\u00feur Tweyne aftur hem \u00b7 with cruetes sone, and wasscheles wi\u00fe haly water \u00b7 with hem \u00feei brou&yogh;ten; And o\u00feer two after hem \u00b7 with sencers soone, set wi\u00fe riche stones \u00b7 and a viole of sence. \u00b6 \u00feen com on, '\u00fee streng\u00fee of god' \u00b7 gabriel I-hoten, wi\u00fe \u00fee riccheste sege \u00b7 \u00feat euer for seete seemes; And o\u00feer two after him \u00b7 wi\u00fe crois and wi\u00fe Mitre, And o\u00feure bouwynde after \u00b7 wi\u00fe vestimens sone. HE sei&yogh; an Auter I-clo\u00feed \u00b7 wi\u00fe clo\u00fees ful riche; Vppon \u00feat on ende lay \u00b7 \u00fee launce and \u00fee nayles, And vppon \u00feat o\u00feer ende \u00b7 \u00fee disch wi\u00fe \u00fee blode, and a vessel of gold \u00b7 geynliche bi-twene. \u00b6 Ihesu made for to grei\u00fee Iosaphe \u00b7 in \u00feat geyn weede, And sacrede him to Bisschop \u00b7 wi\u00fe boto his hondes, And tolde him of his vestimens \u00b7 what \u00feei signefyen; In vche Cite \u00feere he come \u00b7 sacren on he scholde wi\u00fe \u00fee selue oygnemens \u00b7 \u00feat he to him wrou&yogh;te, And an-oyg[n]ten o\u00feer kynges \u00b7 \u00feat to crist torneden. \u00b6 &YOGH;it he leres him more \u00b7 loueliche him-seluen\u2014 \"I beo-take \u00fee her, Iosaphe \u00b7 soules to kepe; &yogh;if eni \u00feorw \u00fei defaute \u00b7 falle fro my riche, At \u00fee day of Iuggement \u00b7 \u00feou beost ioyned harde; \u00b6 I sei&yogh;e, Ioseph \u00fei fader \u00b7 schal bodiliche hem &yogh;eme, And \u00feou gostliche \u00b7 nou &yogh;emes hem bo\u00fee. wi\u00fe-drawe \u00fee of \u00fei vestimens \u00b7 and do hem vp to holde; Go now to-ward \u00fee court \u00b7 \u00fee kyng for to turne.\" \u00deEnne \u00feei wenden heore wei \u00b7 and to \u00fee court &yogh;ongen, And al a-boute \u00fee paleys \u00b7 haly water \u00feei spreynden, for mony a wikkede gost \u00b7 woned hedde \u00feere. \u00b6 wi\u00fe-outen, on \u00fee paleys \u00b7 as \u00feei bi passeden, werdes of Ebreu \u00b7 weren I-writen of &yogh;ore, And sein, 'daniel of Babiloyne \u00b7 whon he fro Batayle wente Fro nabugodonosor \u00b7 \u00fee kyng \u00feat him hade, called \u00feis paleis \"Auntres\" \u00b7 and forso\u00fee seide, \u00feat hit scholde trewely \u00b7 in sum tyme aftur, called beo \u00fee paleis \u00b7 merueilouse for werkes, \u00feat \u00feer scholde beo sey&yogh;en \u00b7 \u00feorw sonde of vr lord.' \u00b6 Bi \u00feat was A Messager come \u00b7 after \u00feis men sone; whon \u00feei comen to \u00fee halle \u00b7 \u00feei maden \u00fee signe on hem of \u00fee verrey cros \u00b7 and toward \u00fee kyng eoden. \u00b6 \u00fee kyng hedde geten him a clerk \u00b7 on of \u00fee beste, nou&yogh;where in heore lawe \u00b7 was such a-nother holden, to take Ioseph in his tale \u00b7 &yogh;if he wrong seide. \u00b6 \"\u00feou toldest me &yogh;usterday,\" quod \u00fee kyng \u00b7 \"\u00feou wost wel \u00fei-seluen, Of \u00feise \u00fereo persones \u00b7 and alle \u00feei beo\u00fe goddes; And si\u00feen of a-no\u00feer \u00b7 wonder forso\u00fee, \u00feat Ihesu with-outen wem \u00b7 won in a Mayden.\" \"\u00deat I tolde \u00fee \u00feo \u00b7 I telle \u00fee &yogh;itte; I nul forsake my word \u00b7 for no maner \u00feinge.\" Op stondes \u00feis clerk \u00b7 and seis him \u00feise wordes, \"&YOGH;if \u00feise \u00fereo persones \u00b7 \u00feat \u00feou \u00fee fore puttest han bote on godhede \u00b7 \u00feei nare not goddes alle; &YOGH;if vchon haue a godhede \u00b7 I graunte, bi him-selue, I seie \u00feat on is also good \u00b7 as \u00fee \u00fereo hole. \u00b6 \u00feat on is a verrei god \u00b7 I sei bi god grey\u00fee; \u00feis o\u00feer two nare none \u00b7 in no maner \u00feinge.\" He sprong in his sputison \u00b7 and speek harde wordes, \u00feat Ioseph hedde no space \u00b7 while his speche laste. \u00b6 Op stondes Iosaphe \u00b7 and \u00fee fader sittes, Speek wi\u00fe an hei&yogh; vois \u00b7 \u00feat al \u00fee folk herde, \"Nou \u00fee grete\u00fe, sir Euelak \u00b7 God of israel \u00feorw his seruauntes mou\u00fe \u00b7 and seye \u00fee I wile. \u00b6 \u00feou hast I-se&yogh;e to-niht \u00b7 signefies summe, \u00feow hast diskeueret hem \u00b7 \u00feer he nis not payet, Heere \u00feou schalt ha vengaunce \u00b7 verreyliche and sone, \u00feat al \u00fei reume schal seo \u00b7 \u00feat \u00feou wrong siggest; \u00b6 For he, \u00feis ilke Tholomer \u00b7 \u00feat \u00feou weore wont to hunte, \u00feat is kyng of Babiloyne \u00b7 hiderward he buskes; \u00fereo dayes with \u00fee niht \u00b7 nou he \u00fee schal driue, Si\u00feen lacche \u00fee atte laste \u00b7 and \u00fee \u00fei lyf bi-reuen; He \u00feat dorste nere &yogh;ut \u00b7 \u00fee nou&yogh;where a-byde, nou schal winne his wille of \u00fee \u00b7 for \u00fei wrong bi-leeue.\" \u00b6 \u00feenne stod vp \u00feis clerk \u00b7 and wolde eft dispuite; \u00feenne him \u00feou&yogh;te \u00feat on \u00b7 heold him bi \u00fee tonge, And he roungede an hei&yogh; \u00b7 and rorede so harde, his ei&yogh;en flowen out of his hed \u00b7 and biforen him fallen. \u00b6 \u00deenne vp sturten \u00fee folk \u00b7 and wolden wi\u00fe wepene sle Iosep[h] and his sone \u00b7 for sake MS. \"forsake,\" as in 1. 185. of \u00feis o\u00feer; And \u00fee kyng Eualac \u00b7 cau&yogh;te his swerd sone, And beo \u00fee miht of Iubiter \u00b7 he swor to hem alle, weore eny of heom so wood \u00b7 heom forte founde, he wolde felle hem feye \u00b7 ar \u00feei \u00feenne ferden. \u00b6 \u00feenne seis \u00fee kyng \u00b7 \"mai \u00feer out me helpe forto saue me out \u00b7 &yogh;if \u00feat hit so lym[p]e?\" \u00b6 \"&YOGH;e, sire,\" seis Iosaphe \u00b7 \"to fonge \u00fee trou\u00fee.\" \"And what trouwest \u00feou of \u00feis mon \u00b7 tides him hele?\" \"Gos to oure Maumetes \u00b7 and proues heore mihtes.\" \u00b6 \u00feenne \u00feei taken \u00feis mon \u00b7 and towen him to \u00fee temple, A-non \u00feei brou&yogh;ten him for\u00fe \u00b7 bi-foren \u00fee moste mayster, Calle\u00fe vppon an ymage \u00b7 \u00feat Appollin hette, and wol not onswere a word \u00b7 \u00feauh \u00feei scholde swelten. \u00b6 \u00feenne spekes an ymage \u00b7 in a-no\u00feer huirne, \u00feat &yogh;e clepe\u00fe Martis \u00b7 \"nou&yogh;t is \u00feat &yogh;e mene; Appolin is bounden \u00b7 and braset so faste, he may not speke a word \u00b7 for no \u00feing alyue.\" \u00deenne Ioseph hente a staf \u00b7 \u00feat stod him bi-syde, strikes to \u00feis Appolin \u00b7 with a strong wille, \u00feat his nekke to-barst \u00b7 and brak al to pouder, and \u00fee fend of his bodi \u00b7 fley&yogh; to \u00fee lufte. \u00b6 \u00feenne \u00feei leuen him \u00feer \u00b7 and go\u00fe touward o\u00feure; \u00b6 \u00fee kyng bowes to his pors \u00b7 him offring to beode. \"Let beo,\" seis Iosaphe \u00b7 \"I leeue \u00fee beo bettre; For and \u00feou profre him eny \u00b7 I schal do [\u00fee] to preue, vppon sodeyne de\u00fe \u00b7 \u00feou schalt sone dye.\" \u00b6 \"Do tel me,\" seis \u00fee kyng \u00b7 \"I haue \u00fee muche truste, Of \u00feis tholomer and me \u00b7 hou schal hit tyden?\" And he onsweres a&yogh;eyn \u00b7 \"I dar not wel sigge, for \u00feis cristene men \u00b7 \u00feat vmbe mong &yogh;ongen. \u00b6 Se &yogh;e not \u00fee tweyne Angeles \u00b7 leden hem a-boute? \u00b6 \u00feat on bere\u00fe a cros \u00b7 \u00feat o\u00feer a swerd kene; \u00b6 wher-so-euere \u00feei ben stad \u00b7 such is heore streng\u00fee, Vre maystrie is nou&yogh;t \u00b7 in no maner \u00feinge.\" \u00b6 \u00feenne seis Iosaphe \u00b7 \"for us ne schalt \u00feou wonde; Vppon \u00fee hei&yogh;e trinite \u00b7 I halse \u00fee to telle, Spek al \u00feat \u00feou const \u00b7 & let \u00fee kyng here.\" \"Of newe \u00feing \u00feat is to come,\" he seis \u00b7 \"con I not telle.\" Bi \u00feat was a Messager i-come \u00b7 and to \u00fee kyng menes, And seis him \u00feat tholomer \u00b7 has taken of his londes. \u00b6 \"\u00fee riche Cite of Nagister \u00b7 nomen he has forso\u00fee; Si\u00feen he keueres vppon \u00b7 and takes bi-fore clene \u00fee Castel of a-longines \u00b7 and hiderward he ioynes, with sixti \u00feousent,\" he seide \u00b7 \"of clene men of Armes, And Fifti \u00feousend fot-men \u00b7 \u00feat redi be\u00fe to fihte, \u00feei han geten \u00feat holt \u00b7 for certeyn so\u00fee; \u00feer is non in \u00feat lond \u00b7 \u00feat schal hem wi\u00festonden.\" \u00b6 \u00feenne \u00fee kyng was a-ferd \u00b7 I hete \u00fee forso\u00fee, leste \u00fee tale of Iosaphe \u00b7 ferede trewe. \u00deE kyng boskes lettres a-non \u00b7 to bounen his bernes, Comaundes hem to meeten him \u00b7 tymely on \u00fee morwen, At \u00fee Castel of Carboye \u00b7 \u00feer he beden hade, was fiftene myle \u00b7 fro sarras I-holden, And o\u00feer fiftene myle \u00b7 fro \u00feenne as \u00feei lei&yogh;en. \u00b6 \u00feenne Ioseph takes him for\u00fe \u00b7 and sei\u00fe him \u00feis wordes, \"wostou what \u00feou do, kyng \u00b7 nou \u00feat \u00feou wendes? Of \u00fei comynge a-&yogh;ein \u00b7 const \u00feou not telle. \u00b6 Such signe me is tau&yogh;t \u00b7 \u00feou art of cun symple; forso\u00fee A mon was \u00fei fader \u00b7 \u00feat cou\u00fee schon a-mende! \u00b6 \u00feat tyme \u00feat Augustes cesar \u00b7 was Emperour of Rome, \u00feou wast lenged in \u00fee lond \u00b7 \u00feat \u00feat lord ou&yogh;te. Fourti knihtes dou&yogh;tres \u00b7 he wolde haue of fraunce, forte souwe selk-werk \u00b7 and sitten in his chaumbre. \u00b6 For \u00feou were a feir child \u00b7 \u00feou weore I-fet to serue twei feire maydenes \u00b7 and wi\u00fe \u00feis mon lengedest. \u00b6 \u00feei heolden \u00fee of herre blod \u00b7 \u00feen \u00feou boren weore; So \u00feou sou&yogh;tes fro him \u00b7 to \u00fee erl of Surye. So \u00feou and his sone \u00b7 vppon a day seten, And &yogh;e woxen vn-sau&yogh;t \u00b7 and \u00feou slou&yogh; him \u00feere. So \u00feou come to \u00fee kyng \u00b7 \u00feat \u00feis ku\u00fe\u00fee au&yogh;te; Seidest \u00feou were a kniht \u00b7 and in his court laftest. \u00b6 He was an old mon \u00b7 weried of werre, And \u00feou weore a &yogh;ong mon \u00b7 in \u00fei grete streng\u00fee. For \u00feou toke his enemy \u00b7 and brou&yogh;test him to honde, for\u00fei he &yogh;af \u00fee \u00feis lond \u00b7 after his lyue. Hit is not allynge to carpe, sire kyng \u00b7 wher-of we comen.\" He takes non [hede] heere-to \u00b7 bote askes him of \u00fee sweuene \u00feat he mette on \u00fee niht \u00b7 and bad he scholde him telle. \u00b6 \"whon \u00feat \u00feou comest a&yogh;eyn \u00b7 wite \u00feou schalt forso\u00fee, \u00feou miht haue more redi roume \u00b7 my rikenyng to here!\" \u00b6 Ioseph[e] takes his scheld \u00b7 and schapes a-middes A crois of red clo\u00fe \u00b7 and kennes him aftur, whon his peril weore most \u00b7 to crist he scholde preyen, for \u00feer scholde no mon verreili \u00b7 \u00feat vigore bi-holden, \u00feat he nis saaf \u00feat dai \u00b7 and his sore passed. \u00deEnne he buskes touward \u00fee bente \u00b7 \u00feer \u00feis o\u00feer byden, He arayes his riche men \u00b7 and rihtes hem swi\u00fee. A-non tholomers men \u00b7 woxen \u00fee biggore; sone beeren hem a-bac \u00b7 and brouhten hem to grounde; And \u00feei tornede a-&yogh;ein \u00b7 \u00feat tyme hit was non o\u00feer. \u00b6 \u00feei come bi tholomers tentes \u00b7 vn-housed hem sone, Token holliche his stor \u00b7 and a-wei strei&yogh;ten, \u00feat \u00feei come to a Castel \u00b7 faste be-syde. \u00b6 \u00fee kyng was gon to pleye him \u00b7 bi a water brimme, \u00feen com on prikynge \u00b7 prest him a-&yogh;eynes. He seide, \"my ladi \u00fee queene \u00b7 ou a lettre sende, Biddes ou wihtly be boun \u00b7 to don as heo biddes.\" And he redes hit for\u00fe \u00b7 and fond \u00feer-on sone, \u00feat he scholde wi\u00fe-drawe him \u00b7 al a-wei \u00feenne, Or elles tholomers folk \u00b7 wol taken him \u00feere; \u00b6 For\u00fei heo wole \u00feat he wite \u00b7 and warnes him beo|time. \u00b6 \"Ho has witered hire of \u00feis \u00b7 and ho has hire kenned?\" He onsweres a-non \u00b7 \"sire, I not forso\u00fee. Bote \u00fee two cristene men \u00b7 \u00feat bydes ow at court, in gret counseil han I-beo \u00b7 I trouwe hit be \u00feer a|boute;\"\u2014 And he telles hem \u00feenne \u00b7 of \u00fee qwene sonde \u00feorw counseil of Iosaphe \u00b7 and Ihesu \u00feei \u00feonken. \u00b6 \u00deE kyng Boskes lettres a-non \u00b7 to boune mo bernes; bi \u00feat \u00fee ni&yogh;t was a-weye \u00b7 And \u00fee day on \u00fee morwe, \u00feei hadden of newe folk \u00b7 fourtene \u00feousend. He sei&yogh; vnder a wode-egge \u00b7 siker bi hem-seluen Freschliche I-diht \u00b7 Fyue hondred men of Armes. \u00b6 On vn-castes his helm \u00b7 and to \u00fee kyng rydes, And he kneu&yogh; him wel \u00b7 he was his wyues bro\u00feer, was I-called Seraphe \u00b7 a &yogh;ong Erl forso\u00fee, and a dou&yogh;ti \u00feer-wi\u00fe \u00b7 in alle goode deedes; He mihte neuer gete loue of \u00fee kyng \u00b7 much ne luyte, ne good herte of him \u00b7 and he non harm seruede. He seide, \"my ladi \u00fee Qwene \u00b7 me a lettre sende, &YOGH;if euere I halp hire at neode \u00b7 I scholde hit now cui\u00fee; And I am come to \u00fei wille \u00b7 sire, wi\u00fe \u00feis knihtes.\" \"Forso\u00fee,\" he seis, \"seraphe \u00b7 so \u00feou euele ou&yogh;test; Ofte I haue for-set \u00fee \u00b7 \u00feat me sore for\u00feinkes, For euere \u00fee kuynde wol be frend \u00b7 for ou&yogh;t \u00feat mai bi-falle.\" Now \u00feei bouwe touward \u00fee bente \u00b7 \u00feer \u00feis o\u00feere houen; He arayes his riche men \u00b7 and rihtes hem bettre, \u00feat \u00feorw him reowen no res \u00b7 \u00feat his red wrou&yogh;ten. \u00b6 \u00feenne seis Seraphe \u00b7 \"holdes ou stille, And \u00feenkes on, goode men \u00b7 \u00fee gref is oure childre; what wol bi-falle \u00feer-of \u00b7 and we ben confoundet. Betere hit were douhtilyche \u00b7 to di&yogh;en on or oune, \u00feen wi\u00fe schendschupe to schone \u00b7 and vs a-bak drawe.\" \u00feei han geten on hem \u00b7 \u00fee leng\u00fee of a gleyue: \u00b6 whon Seraphe sei&yogh; \u00feat men \u00b7 \u00feei mi&yogh;te I-seo sone his polhache go \u00b7 and proude doun pallede. In \u00fee \u00feikkeste pres \u00b7 he preuede his wepne, Breek braynes a-brod \u00b7 brusede burnes, Beer bale in his hond \u00b7 bed hit a-boute. He hedde an hache vppon hei&yogh; \u00b7 wi\u00fe a gret halue, Huld hit harde wi\u00fe teis \u00b7 in his two hondes; So he frusschede hem with \u00b7 and fondede his streng\u00fee, \u00feat luyte mi&yogh;te faren him fro \u00b7 and to flui&yogh;t founden. \u00b6 \u00feere weore stedes to struien \u00b7 stoures to medlen, Meeten mi&yogh;tful men \u00b7 mallen \u00feorw scheldes, \u00b6 Harde hauberkes to-borsten \u00b7 and \u00fee brest \u00feurleden. Schon schene vppon schaft \u00b7 schalkene blode. \u00b6 \u00feo \u00feat houen vppon hors \u00b7 heowen on helmes. \u00b6 \u00feo \u00feat hulden hem on fote \u00b7 hakken \u00feorw scholdres. mony swou&yogh;ninge lay \u00b7 \u00feorw schindringe of scharpe, And starf aftur \u00fee de\u00fe \u00b7 in a schort while. \u00b6 \u00feer weoren hedes vn-huled \u00b7 helmes vphaunset; harde scheldes to-clouen \u00b7 on quarters fellen, slen hors and mon \u00b7 holliche at enes. \u00deE stiward of Eualak \u00b7 in \u00fee stour lafte, lai streiht on \u00fee feld \u00b7 striken to \u00fee eor\u00fee. \u00b6 Now Eualac and tholomer \u00b7 twies han a-semblet; Seraphe takes of heore men \u00b7 wel a two hundred, to wende to a Roche \u00b7 was faste bi-syde. Hedde \u00feei geten \u00feat holt \u00b7 for certeyne so\u00fee, \u00feei mihten haue do muche harm \u00b7 er \u00feei han hem mihte. \u00b6 \u00feenne com on wi\u00fe a tale \u00b7 and Tholomer he telles, And seis him hou Seraphe \u00b7 has his men serued; His bro\u00feer and a batayle \u00b7 weore bosket bi-sydes, And he sende him word \u00b7 he scholde \u00feider seche, And \u00feei come swiftly vppon \u00b7 and swengeden to-gedere. \u00b6 Seraphe was of hem wel war \u00b7 and faste hem a-scries; He mette a gome on an hors \u00b7 with a gret route, He hente vp his hachet \u00b7 and huttes him euene, Al to-hurles \u00fee helm \u00b7 and \u00fee hed vnder. wi\u00fe \u00fee de\u00fe in his hals \u00b7 dounward he duppes, and \u00feat deruede hem muche \u00b7 on \u00feat o\u00feer syde, for \u00fee kyng Tholomer \u00b7 was treweli his bro\u00feer. \u00b6 \u00feen Seraphe fondes in \u00b7 he and fourti knihtes, \u00b6 \u00feer \u00fee batayle was stiffest \u00b7 and of more streng\u00fee. \u00b6 \u00feenne \u00feei fullen for grame \u00b7 to Seraphe knihtes; \u00feei han laft him a-lyue \u00b7 but vnne\u00fee seuene. Sikerli \u00fee seuene \u00b7 weore slayen at \u00fee laste, Him wondet \u00feer-wi\u00fe \u00b7 and wemmet so sore, \u00feat he was in swounynge \u00b7 and fel to \u00fee grounde. \u00b6 Sone \u00feenne he starte vp \u00b7 and strei&yogh;te to his hache, culles on mennes hedes \u00b7 \u00feat \u00feei doun lyen, Si\u00feen cacches his hors \u00b7 and a-wei wendes. Bote euer-more Seraphe \u00b7 askes and cries, \"where was Eualac?\" \u00b7 \u00fee stour was so \u00feikke. \u00b6 wel a fyue \u00feousend men \u00b7 of tholomeres halue weore bytwene hem two \u00b7 \u00feat to him he ne mihte, And he nedde bote fourti men \u00b7 folewynde his brydel. And \u00feei were weri of-fou&yogh;ten \u00b7 and feor ouer-charged, Of \u00fee peple afurst \u00b7 and \u00fee pres after; luyte wonder hit was \u00b7 so \u00feey wrou&yogh;t haden. \u00deEnne was Eualac taken \u00b7 and woundet ful sore; And \u00fee kyng tholomer \u00b7 takes him to kepe, Ferde in-to a forest \u00b7 faste bi-syde, forte fallen him feye \u00b7 er \u00feei a-&yogh;eyn ferden. \u00b6 \u00feenne he vn-keuered his scheld \u00b7 & on \u00fee cros bi|holdes; He sei&yogh; a child strau&yogh;t \u00feer-on \u00b7 stremynge on blode, And he bi-sou&yogh;te him of grace \u00b7 as he was godes foorme. \u00b6 \u00feenne he sei&yogh; a whit kniht \u00b7 comynge him a-&yogh;eines, bo\u00fee Armure and hors \u00b7 al as \u00fee lilye, A red cros on his scheld \u00b7 seemed him feire; Rydes to tholomer \u00b7 rad wi\u00fe \u00feat ilke, Baar him doun of his hors \u00b7 and harmed him more, strok him stark ded \u00b7 \u00feat he sturede neuere. \u00b6 Si\u00feen he fonges for\u00fe \u00b7 a ferly wepne, fel hem fei&yogh;e to his feet \u00b7 \u00feat him hedde folewed. \u00b6 \u00feenne he horses Eualac \u00b7 on tholomeres steede, bouwes touward \u00fee batayle \u00b7 bigly and swi\u00fee. \u00b6 Euer-more Eualac \u00b7 askes and cries, \"where was Seraphe?\" \u00b7 and sei&yogh; him wi\u00fe \u00feat ilke, wher seue knihtes him han \u00b7 sikerliche a-sayled, and titli bi-gonnen \u00b7 to take him bi \u00fee bridel. \u00b6 \u00fee white kniht wi\u00fe his swerd \u00b7 swyngede to hem sone; whon \u00fee sixe weoren dede \u00b7 \u00fee seue\u00fee a knyf cauhte, And wolde ha striken Seraphe \u00b7 at a stude derne, vppon an hole of his helm \u00b7 and he was so for-fou&yogh;ten \u00feat he hedde no space \u00b7 spedly him-seluen forto do him no dispit \u00b7 \u00fee sporn was his owne. \u00b6 whon Eualac \u00feat sau&yogh; \u00b7 he fel to \u00fee grounde, And Seraphe also \u00b7 and bo\u00fee lye [a] swoune. \u00b6 \u00fee white kniht lihtes doun \u00b7 and bo\u00fee hem vp-liftes; \u00feer nas no lynde so liht \u00b7 as \u00feise two leodes, whon \u00feei blencheden a-boue \u00b7 and ei\u00feer sei&yogh; o\u00feer. \u00b6 \u00feenne seis Seraphe \u00b7 \"scheu&yogh; me myn hache, and I schal note hit to-day \u00b7 my streng\u00fee is so newed.\" \u00b6 \"Haue her-on,\" seis \u00fee white kniht \u00b7 \"vppon my bi|halue; God sende \u00fee \u00feis \u00b7 \u00feat al \u00fee grace lenes.\" whon he hedde hit in honde \u00b7 he heold hit \u00fee betere, And \u00fee heuior bi fer \u00b7 \u00feen he bi-foren hedde; Nas \u00feer &yogh;ong mon ne old \u00b7 \u00feat &yogh;ernloker wrou&yogh;te \u00feen Eualac and Seraphe \u00b7 wher-so-euer \u00feei sou&yogh;ten, Also fresch as \u00fee hauk \u00b7 freschore \u00feat tyme, \u00feen \u00feei foundeden \u00feidere \u00b7 in heore furste come. But euer-more \u00fee white kniht \u00b7 hem \u00fee place roumede, Hit falles not for to sei&yogh;e \u00b7 \u00fee fere of his duntes. \u00feer he lousede his hond \u00b7 he leyde hem on Ronkes, and welde hem bi-foren \u00b7 at his oune wille. \u00b6 \u00fee stiward of Tholomer \u00b7 stoffes hem to-gedere, and seis, \"\u00feei ben a-middes \u00fee Reume \u00b7 and mowe not hom reche, ne heo knowe not in the lond \u00b7 for\u00fei \u00feei moten lenge.\" \u00b6 \u00feenne \u00fee folk of \u00fee Roche \u00b7 hem in face kepten, maden \u00feer a siker werk \u00b7 and slowen hem vp clene. Eualac and Seraphe \u00b7 wonder hem \u00fehou&yogh;te wher \u00fee white kniht bi-com \u00b7 \u00feat won hem \u00fee prys; \u00feei nuste where he was \u00b7 ne on whuche syde. \u00b6 \u00feenne seis Seraphe \u00b7 \u00feat hom he wolde wende, He is woundet ful sore \u00b7 to winnen his ese. \u00b6 \"Trewely,\" seis Eualac \u00b7 \"\u00feow schalt wi\u00fe me to court, And two wonderful men \u00b7 \u00feou schalt seo \u00feere; \u00feei tolde me of vche a poynt \u00b7 ar I fro home wente, al-to-gedere of \u00feis werk \u00b7 hou hit is wonne.\" Nou we leuen \u00fee kyng \u00b7 and of Ioseph carpen, \u00feat restes him in Sarras \u00b7 bi-leued wi\u00fe \u00fee qweene. \"Hou trouwestou of my lord?\" heo seis \u00b7 \"tydes him hele, Has he folfulsened \u00fee sawes \u00b7 \u00feat \u00feou bi-fore seidest?\" \"&YOGH;e, \u00feorw \u00fee miht of god \u00b7 \u00fee maystrie is wonnen, And \u00feorw his swete grace \u00b7 \u00fee sarrest is passed.\" \u00b6 \"&YOGH;e, I wol bi-hote \u00fee heer \u00b7 \u00fei lawe for to holden, whon \u00feat my lord is comen \u00b7 \u00feat schal I furst fongen.\" \"Do me sikernesse \u00feer-to\" \u00b7 seis Ioseph \u00feenne. \u00b6 \"I wole my trou\u00fee \u00fee bi-take \u00b7 I wol \u00fee nout trayse.\" \"Nay, \u00feou hast non,\" seis he \u00b7 \"for certeyn so\u00fee, &YOGH;e han be fastned wi\u00fe hem \u00b7 \u00feat ferden wi\u00fe luitel.\" \"Tel me what is \u00fein \u00b7 and what hit signefyes?\" And he tolde hire a-non \u00b7 trewely him-seluen, And heo rikenede a-&yogh;eyn \u00b7 radly and sone, Also redili as he \u00b7 and wonder he hedde. \u00b6 \"I schal sei&yogh;e \u00fee, Ioseph \u00b7 for certeyn so\u00fee, hou I tok cristendom \u00b7 and in what tyme. while my moder lyuede \u00b7 heo hedde an vuel longe, And sou&yogh;te in-to diuerse studes \u00b7 and mihte haue non hele. \u00b6 \u00feenne wonede an hermite \u00b7 faste bi-syde; Semely vppon a day \u00b7 \u00feidere we souhten; Heo bad \u00feis hermyte \u00b7 he scholde hire hele sende. \u00b6 'I am sinful as \u00feou,' he seis \u00b7 'I mai \u00fee non graunte.' \u00b6 'No mak \u00fei preyere to him,' heo seis \u00b7 '\u00feat \u00fein hope is inne?' \u00b6 'woldestou leeue vppon him,' he seis \u00b7 'I wolde \u00fee bi-hote, \u00feat \u00feou scholdest ben hol \u00b7 ar \u00feou henne eodest.' \u00b6 He made hire to knele a-doun \u00b7 and a bok bradde, Radde a gospel \u00feer-on \u00b7 and bad hire vp rise, And heo was lihtned of hire euel \u00b7 in a luytel stounde. \u00b6 \u00feenne heo seide to me \u00b7 'dou&yogh;ter ful deore, woltou beo as I am \u00b7 and on \u00feis mon leue?' And I wepte water warm \u00b7 and wette my wonges, And seide his bert was so hor \u00b7 I bad not on him leeue. And he seide to me \u00b7 'dou&yogh;ter, he is feirore, \u00feat \u00fei moder has I-helet \u00b7 nou in \u00feis tyme, \u00feen I or \u00feou \u00b7 or out \u00feat is formed.' \u00b6 And I tolde him a-&yogh;eyn \u00b7 'and he so feir weore as my bro\u00feer is at home \u00b7 I wolde on him leeue.' \u00b6 'Sikerly, dou&yogh;ter,' he seis \u00b7 'so may grace sende \u00feat \u00feou mi&yogh;t seo him \u00fei-self \u00b7 ar \u00feow henne seche.' \u00deEnne com Ihesu crist \u00b7 so cler in him-seluen, aftur \u00fee furste blusch \u00b7 we ne mi&yogh;te him bi-holden, And a wynt and a sauor \u00b7 whappede us vmbe, we weore so wel of vr-self \u00b7 we nuste what we duden. He vsede of Goddes bord \u00b7 & a writ brouhte, bi-tau&yogh;te me and my moder \u00b7 murily to holden; \u00feus cristendom I tok \u00b7 in \u00feat ilke tyme.\" \u00b6 \"whi hastou let so longe \u00b7 \u00fei lord \u00feis lyf leden?\" \"Sire, forso\u00fee,\" heo seis \u00b7 \"syker I ne dorste, He is so feol in him-self \u00b7 for no \u00feing be-knowen, Bote herkene of god \u00b7 whon he his grace sende. \u00b6 Hastou not herd \u00fei-self \u00b7 hou euel he was to torne?\" Now \u00fee kyng comes to sarras \u00b7 and mony on him suwen; As sone as he com hom \u00b7 I hete \u00fee forso\u00fee, He askede after a-non \u00b7 nomeliche \u00feeose tweyne, Sette him on his bed \u00b7 and hem on ei\u00feer syde. \"A! Ioseph,\" sei\u00fe \u00fee kyng \u00b7 \"so\u00fee aren \u00fei wordes, \u00feat \u00feou toldest me furst \u00b7 &yogh;or foundeour be blesset!\" \u00b6 \"Ho is \u00feat?\" seis Seraphe \u00b7 and [he] onswerde sone, \"he \u00feat halp \u00fee wi\u00fe sound \u00b7 fro \u00fee seue knihtes \"\u2014 Tolde hem vche a poynt \u00b7 \u00feat \u00feei wrou&yogh;t haden; Hou he wuste \u00feerof \u00b7 wonder hem \u00feou&yogh;te. \u00deEnne com on fro \u00fee fiht \u00b7 \u00feat foule was wemmed, was striken of \u00feat on Arm \u00b7 and bar hit in \u00feat o\u00feer. \u00b6 \u00feen Ioseph asked \u00fee kynges scheld \u00b7 And bad \u00feat mon knele, \u00fee arm helede a-&yogh;eyn \u00b7 hol to \u00fee stompe. \u00b6 \u00feenne com Seraphe \u00b7 and fullou&yogh;t furst askes. In \u00fee nome of \u00fee fader \u00b7 Ioseph him fulwede, And calles him Naciens \u00b7 and his nome tornde: he was \u00fee forme \u00feat day \u00b7 \u00feat fongede trou\u00fee. \u00b6 whon he Baptised was \u00b7 \u00feis o\u00feere bi-heolden, Heom \u00feou&yogh;te he leomede as liht \u00b7 al on a lowe; \u00b6 \u00feei se&yogh;en \u00fee holy-gost \u00b7 at his mou\u00fe descenden, And he speek \u00feenne \u00b7 \u00feat bi-foren ne kneu&yogh;. \u00deEnne com he wi\u00fe \u00fee sore Arm \u00b7 \u00feat \u00feorw \u00fee grace was holpen; . In \u00fee nome of \u00fee fader \u00b7 Ioseph him folwed, clepen him Cleomadas \u00b7 and callen him after. \u00b6 \u00feenne com \u00fee kyng Eualac \u00b7 and fullouht askes; In \u00fee nome of \u00fee fader \u00b7 Ioseph him folwede, Called him Mordreyns \u00b7 'a lat mon ' in trou\u00fee. \u00b6 \u00feen com \u00fee folk \u00b7 to Iosaphe so \u00feikke, He tok a basin of gold \u00b7 in bo\u00fee two his hondes, Vppon \u00fee hei&yogh;e trinite \u00b7 he let water hi&yogh;e, And hedde fulwed bi non \u00b7 mo \u00feen fyue \u00feousend. \u00b6 \u00feenn seis Iosaphe \u00b7 \u00feat Ioseph his fader mot a-byden him \u00b7 and dwelle \u00feer stille, \u00b6 while \u00feat he and Naciens gon \u00b7 nou\u00feer \u00feei nusten, forte cristene \u00fee folk \u00b7 and casten \u00fee false. \u00b6 But \u00feere an vnsely kyng \u00b7 in prison hem caste, wi\u00fe muche serwe to him-self \u00b7 siker atte laste; \u00b6 For \u00fee kyng Mordreyns \u00b7 com with such streng\u00fee, forte liuere hem out \u00b7 on lyue he lafte none. \u00b6 Si\u00feen \u00feei bi-tau&yogh;ten \u00fee blod \u00b7 twei burnes to holden, And \u00feei lenden of \u00fee toun \u00b7 and leuen hit \u00feere."}, "sourceLink": "http://quod.lib.umich.edu/c/cme/browse.html", "fname": "./sgml/aha2700.sgm", "originalTitle": "Joseph of Arimathie:: OTHERWISE CALLEDThe Romance of the Seint Graal, or Holy Grail:AN ALLITERATIVE POEM WRITTEN ABOUT A.D. 1350, AND NOW FIRST PRINTED FROM THE UNIQUE COPY IN THE VERNON MS. AT OXFORD.\nWITH AN APPENDIX, CONTAINING \"THE LYFE OF JOSEPH OF ARMATHY,\" REPRINTED FROM THE BLACK-LETTER COPY OF WYNKYN DE WORDE;\"DE SANCTO JOSEPH AB ARIMATHIA,\" FIRST PRINTED BY PYNSON A.D. 1516;AND \"THE LYFE OF JOSEPH OF ARMATHIA,\" FIRST PRINTED BY PYNSON A.D. 1520.", "language": "middle_english", "author": "Not available", "source": "Corpus of Middle English Prose and Verse"}